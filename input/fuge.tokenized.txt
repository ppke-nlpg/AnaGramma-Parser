#Forrás: http://www.balintgazda.hu/minden-heten-szuret/oktober/fuge.html
#<cim>40 . hét : Füge - nálunk is megterem</cim>

Egyike a legősibb kultúrnövényeknek .
Gyakran esik szó róla az Ószövetségben , amely a gabona , az olajbogyó és a szőlő mellett az " ígéret földjének " legfőbb kincsei közé sorolja .

#<cim>Története</cim>

Később , a római történelemben fordul gyakran elő ; Romulus és Remus , Róma későbbi két városalapítója egy fügefa árnyékában szopta a farkasanya tejét .
A szárított füge a római légiók katonáinak fontos útielemózsiája , mert kis helyen elfér , tápláló és nem romlik .

A füge eredeti hazája Kis-Ázsia , Szíria , Izrael , de ősrégi idők óta termelik Észak-Afrikában és Dél-Európában is , ahol olcsó néptáplálék , aszalják , és bort is készítenek belőle .

Fő termőhelyei jelenleg Franciaországban , Spanyolországban , Törökországban , Kaliforniában vannak .
Dél-Bulgáriában és Jugoszlávia melegebb tájain koronás fákból álló ültetvényeket létesítenek belőle , sőt adott körülmények között el is vadul .

Hazai meghonosodásának időpontját a különböző szerzők eltérően ítélik meg .
Nagyon valószínű , hogy a 14. században , az Anjouk uralkodása idején , az olasz kapcsolatok révén kerültek el hozzánk , de az is lehetséges , hogy ekkor csak a fügegyümölcsöt hozták el a kereskedők , de a termelésével még nem foglalkoztak .
Más vélemények szerint , amikor a szeszes italoktól eltiltott törökök kivágták a hegy-oldali szőlőket , a területet fügebokrokkal népesítették be .

Dr. Jeszenszky Árpád , a füge életmódjának legkiválóbb hazai ismerője erről a következőket írja : " Hazánkban a legöregebb fügebokrokat a Gellérthegy déli lejtőjén , a szálloda felett , közel a Szabadság-szoborhoz találhatjuk .

-15 °C-nál nagyobb hidegben ágai a földig lefagynak , de aztán mintha semmi sem történt volna , újra kihajtanak , elpusztíthatatlanok .
Sajnos , egy lefagyás után csak három év múlva teremnek , feltéve , hogy újabb fagy nem éri őket .
Különben gyümölcseiket senki sem élvezheti , mert a járókelők éretlenül leszaggatják. "

Szerte az országban , sokfelé termelik : Buda-vidék , Szentendre , Tihany , Badacsony , Pécs , Esztergom , de még Szabolcs megye is otthont adott ennek az édes jövevénynek .

Hűvösebb klímájú vidékeken is előfordul .
Sussexben Sir Thomas Becket , II. Henrik angol király kancellárja már a 12. században ültetett fügebokrokat .
A Bodeni-tóban levő Mainau szigetén Esterházy Miklós ( a sziget akkori gazdája ) 1827-ben hat fügebokrot ültetett , és ezek még ma is teremnek .

A fügenövény egyébként népes családból származik .
Közeli rokona az eperfának , a szobai fikusznak és a gumifának is .
Neve is a Ficus-ból ered , akárcsak az angol ' fig ' és a német ' Feige ' .

#<cim>Termesztése</cim>

A füge 3-4 m magas bokrot nevel , amelynek arasznyi zömök törzse és szétterülő , laza koronája van .
Levelei nagyok , öblösek ( ezért látszottak alkalmasnak az " illetlen " testrészek elfödésére ) .
Virága különös , ún. serlegvirágzat , ami leginkább egy diónyi bimbóhoz hasonló .
Ez meghúsosodik , és 5-8 cm átmérőjű , zöld , barnás vagy lila , belül pirosas gyümölccsé érik .

Féltrópusi növény , amelyet - ennek megfelelően - meleg , napsütötte , szélvédett helyre , délre néző falak elé kell ültetni .

A talajban nem válogat , hiszen Afrika nyugati partjain még a homok megkötésére is használják .
Megnő a sziklás , száraz talajokon is .
Nálunk azonban - mint vendégnövénynek - mégis kedvezni kell neki , mert meghálálja a jó földet , a trágyát és a gyomtalanítást .
Tartós szárazságban öntözni is kell , mert különben gyümölcsei aprók maradnak , sőt lerúgja Őket .

Kétéves , gyökeres növényeket ültessünk , mert ezek erednek meg a legbiztosabban .
Az őszi ültetésű csemetéket alaposan öntözzük be és kupacoljuk fel földdel .
Házilagos szaporítása is igen egyszerű : porbujtással minden lehúzott vesszejéből gyökeres növény lesz .
Tömegesebben fásdugványozással is szokták szaporítani .

A kiültetett csemetét az első évben hagyjuk szabadon növekedni .
A második év tavaszán a vesszőket a föld színéig visszavágjuk , és a fejlődő 5-6 hajtásból alakítjuk ki a részarányos bokrot , illetve a déli falhoz simuló sövényt .
Az egészséges fügebokor a későbbi években sok új hajtást nevel .
Ha ezek sűrűn állnak , akkor megritkítjuk őket , és a száraz ágakat tőből kimetsszük .
Ha a vesszők visszafagynak , akkor a száraz részeket lombfakadás után vágjuk le .

A fügebokor a telepítés utáni 3-4. évben kezd el teremni .
Az éves vesszőkön a rügyek későn , május közepén fakadnak ki , és ekkor már rajtuk vannak a kis fügék ( "fügét mutatnak" ) .
Többek között ezért se szabad a fügebokrot visszametszeni , mert akkor a termést metsszük le !
Az áttelelt kis fügék augusztusra érnek be .
A nyár folyamán azonban az új hajtás levélhónaljában is fokozatosan megjelennek a gyümölcskezdemények , amelyek októberig - ha hosszú és meleg az ősz - ugyancsak beérnek .
1983-ban például mind az első , mind a második termés bőséges volt .
A be nem érett második termés a tél folyamán a hajtásokról lehull .

A mi fügebokraink kivétel nélkül adriai típusúak ; ezek megtermékenyítés nélkül , mag nélküli gyümölcsöket érlelnek .
A gyümölcsök aszalásra nem alkalmasak .

A déli országokból hozzánk kerülő , koszorúba fűzött , préselt füge a szmirnai típusú bokrokról származik .
Ezek virágja megporzásra szorul , és ezt egy roppant apró rovar , a fügedarázs végzi el .
Megtermékenyítés hiányában a termés éretlenül leesik a bokorról .
Nálunk azért nem lehet az egyébként értékesebb szmirnai fügét termeszteni , mert a fügedarázs nem viseli el a mi hideg teleinket .

A fügének alig van kártevője és betegsége , tehát rendszeres növényvédelemre nem szorul .

Annál inkább kell ügyelni arra , hogy a termést viselő vesszők el ne fagyjanak , mert bizony a növény minden része fagyérzékeny , és -15 °C-nál hidegebb idő esetén a takaratlan fügebokrok súlyos fagykárokat szenvednek .

Ezért lombhullás után a fiatal bokrokat vegyük körül kukoricaszárral , náddal , szalmával , és az ágak közét töltsük meg falombbal .
Az idősebb , terjedelmes bokroknál ez nagy nehézséget jelent , de nem is annyira szükséges .
Tavasszal , a fagyok elmúltával a " télikabátot " vegyék le a bokorról .

#<cim>Felhasználása</cim>

Az első termés az áttelelt vesszőkön érik be , és július végén szüretelhető .
Napfényes , hosszú ősz esetén a második termés is beérik .
Ezeket a gyümölcsöket októberben , a szőlő szüretével egyidejűleg lehet betakarítani .
A füge gyümölcse csak teljesen éretten élvezhető .
Az éretlen vagy félérett gyümölcs tejnedvet ereszt , fanyar , kellemetlen ízű .
A fél-érett gyümölcs a fáról leszedve nem érik tovább , éretlen marad .

Az érett füge viszont mézédes , puha , kellemes zamatú .
Nehezen szállítható , és háztartási hűtőszekrényben is csak néhány napig lehet eltartani .
Valódi házikerti gyümölcs .

Egy termőkorú fügebokor 15-20 kg gyümölcsöt érlel .
Jeszenszky Árpád szíves szóbeli közlése szerint 1960-ban még élt Vonyarcvashegyen egy kb .
80 éves fügebokor , amely a gazdája szerint 500-600 gyümölcsöt is termett évente .
Ezt a bokrot nevezték el " Keszthelyi barná"-nak .
Sajnos , egy építkezés alkalmával nyomtalanul kiirtották .

A fügéből kitűnő befőtt , cukrozott gyümölcs , bor és pálinka készülhet .

Hazájában - a szmirnai fügét - 40-50 °C-on aszalják , majd koszorúba fűzik , vagy hordóba préselik ; így télen is nagyon fontos és értékes néptáplálék .
Az olaszok a szárított fügegyümölcsöt megpörkölik , megőrlik , és kávét főznek belőle .
